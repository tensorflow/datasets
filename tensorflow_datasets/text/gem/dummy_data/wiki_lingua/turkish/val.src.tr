Birinden, onu kıskandırarak, üzerek ya da pişman ederek intikam almayı istemenin yine de o kişiyi düşünmek anlamına geldiğinin farkında ol. İntikamı saplantı hâline getirirsen onu unutup hayatına devam edemezsin, o yüzden bu meselenin peşini bırakmayı öğren.  Daha büyük bir güce, karmaya ya da bir tür kozmik adalete inanıyorsan o kişinin sonunda cezasını bulacağını düşün. Başka birinin senin için intikam alacağına inanmıyorsan hayatın adil olmadığı gerçeğini kabullen. Bu kişi seni haksız yere incitmiş olabilir ama bu sana intikam alma hakkı vermez. George Herbert’ın eski bir sözünü hatırla: "İyi yaşamak en iyi intikamdır." Hayatına devam etmek ve o kişinin seviyesine inmemek ona, senin olanlardan etkilenmediğin ve aslında bu olayı önemsiz gördüğün mesajını verecek. Her şeyi denediysen ve hâlâ o kişiyi düşünmekten kendini alamıyorsan yeni bir yaklaşım dene. Oturup olanlar hakkındaki bütün duygularını yazmak için belirli bir zaman ayır (örneğin, bir ya da iki saat). Zaman dolunca ya da söyleyeceklerin bitince (artık hangisi önce olursa), yazdığın şeyi kapatıp bir yere kaldır. Bu kişi bir kez daha aklına takılınca kendine, "Hayır, bu konudaki duygularımı zaten ifade ettim. Bunu tekrar yaparak zamanımı boşa harcamayacağım," de. Eğer kesinlikle gerekliyse kendine duygulanmak için her gün 10 ya da 15 dakika ayır. Zaman dolunca kendine bunu yarın düşüneceğini söyle. Günler ilerledikçe gittikçe daha az zamana ihtiyaç duyacaksın. Gittikçe daha az zamana ihtiyaç duyduğunu fark etmek bile kendini daha iyi hissetmene yardım edecek. Neyse ki düşüncelerini kontrol edebiliyorsun. Bir şeyi düşünmek istemiyorsan buna mecbur değilsin. Kendini okulla, işle ya da zihninin odaklanmasını sağlayacak bir projeyle meşgul et. Düşüneceğin başka şeylerin olduğunda o düşünceler zihninin gerilerine gidecektir. Bunları düşündüğünü fark edersen dikkatini başka bir şeye ver. Hepimiz hayallere dalarız ve düşündüğümüz için şaşırdığımız şeyleri düşündüğümüzü fark ederiz. Bu düşünceler zihnine sızdığı anda kendine bunları düşünmeyeceğini ya da daha sonra düşüneceğini söyle (ipucu: düşünmene gerek kalmayacak). Sadece birkaç dakikalığına bile olsa konuşacak birini, oynayacak bir oyun ya da dikkatini vereceğin herhangi bir şey bul; tek yapman gereken bu. Bir insanı unutmaya çalışmak, çalkantılı ruh hâlleri ve depresyon için uygun bir zemindir. Şu anda çok savunmasız bir durumda olduğunu hissedebilirsin. İhtiyacın olan en son şey, bu duyguyu besleyen dış uyaranlardır, o yüzden neşeli şarkılar dinle ve sadece sana kendini iyi hissettiren televizyon programları ya da filmler izle. Arkadaşlarından da bunu akıllarında bulundurmalarını iste. Zihnini o düşüncelerden uzaklaştırmak için neşelenmene yardımcı olabilirler. Morale ihtiyaç duyduğunda onları ararsan sana kendini daha iyi hissettirmek için tam olarak ne yapmaları gerektiğini bileceklerdir. Muhtemelen unutmaya çalıştığın kişi sana karşı bir yanlış yapmıştır. Nihayetinde, sana görmen gereken değeri vermemiştir. Bu kişi zaten hayatında olmaması gereken biri. Kendine değer vererek bunun farkına varman çok daha kolay. Sana hak ettiğin gibi davranmadı ve olay bu. Etrafında sadece sana hak ettiğin gibi davranan kişiler olmalı. Kendi değerinin farkında olmak, bir şeylere başlamayı çok daha kolaylaştırır. Unutma: Sen muhteşemsin! Tüm dünya önünde ve fırsatlarla dolup taşıyor. Şimdi ne yapacaksın?
