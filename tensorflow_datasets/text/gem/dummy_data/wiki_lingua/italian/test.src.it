La perdita di una persona cara o esperienze passate di abbandono e abuso fisico, mentale o sessuale possono essere eventi traumatici. Chi ne ha fatto esperienza ha più possibilità di trovarsi ad affrontare sfide comportamentali e psicologiche a causa della paura che questi eventi si possano ripresentare nelle sue relazioni attuali.  Tra le più comuni reazioni emotive e comportamentali legate alla paura dell’abbandono ci sono i cambiamenti d’umore, gli eccessi di rabbia e altri comportamenti che ci possono allontanare dalle persone care. Altri sintomi possono essere la scarsa autostima, ansia grave o attacchi di panico, sensazione di impotenza e di disperazione e difficoltà ad adattarsi ai cambiamenti. La paura dell’abbandono può anche compromettere la capacità di fidarsi degli altri e di vivere pienamente. Può portare alla co-dipendenza e a legarsi a persone che rafforzano i pensieri negativi. La maggior parte delle volte questa paura ha origine da traumi infantili. Se hai perso un genitore o chi si prendeva cura di te a causa di un decesso, un divorzio o altro, potresti temere inconsciamente che ciò si verifichi di nuovo con altre persone. Qualche volta anche traumi sofferti nell’età adulta possono causare la paura dell’abbandono. Chiediti se hai perso un compagno o una persona cara a causa di un decesso, un divorzio o per un abbandono finanziario. In alcune persone situazioni simili possono causare la paura dell’abbandono. Molte persone che temono di essere abbandonate dagli altri soffrono di scarsa autostima. Se cerchi spesso l’approvazione degli altri o tenti di acquistare autostima per mezzo delle tue relazioni, potresti aver paura che gli altri ti lascino e ti tolgano la fonte dei sentimenti positivi che provi nei confronti di te stesso. Le persone più predisposte all’ansia possono più facilmente temere di venire abbandonate. Le persone ansiose hanno una vivida immaginazione: se hai immaginato cosa vuol dire essere abbandonato, potresti avere paura che succeda davvero, anche se non ti è mai capitato prima.  Le persone ansiose tendono ad aspettarsi il peggio, da una situazione. Potresti per esempio entrare in uno stato d’ansia (ovvero sentire il battito cardiaco che accelera e i palmi sudati) se il tuo partner non risponde immediatamente a una tua chiamata. Potresti temere che abbia avuto un incidente o che ti stia evitando di proposito. Per superare l’ansia devi imparare a mettere in dubbio la fondatezza dei tuoi pensieri: hai davvero motivo di temere che il tuo partner sia stato coinvolto in un incidente? Hai prove che dimostrino che ti stia ignorando? Per combattere l’ansia in modo efficace potrebbe essere d’aiuto consultare un professionista della salute mentale con esperienza nel trattamento di tale disturbo. A seconda della gravità del tuo problema e dell’impatto che ha sulla tua vita potrebbe essere utile richiedere la consulenza e il supporto di un terapista o counselor qualificato. Cerca qualcuno che sia abilitato al trattamento delle persone affette da paura dell’abbandono, in modo che possa aiutarti a imparare a distinguere le paure passate da ciò che succede nella tua vita attuale. Imparando a distinguere il passato dal presente e riconoscendo che le tue paure non hanno possibilità di realizzarsi nella tua vita attuale puoi iniziare a sviluppare delle strategie per gestire in modo salutare le tue risposte emotive nella vita di tutti i giorni.
